---
title: " iBooks Author - Immagini a pieno schermo\t\t"
url: 883.html
id: 883
comments: false
category:
  - Digital Publishing @it
  - iBooksAuthor @it
date: 2012-04-06 20:47:27
tags:
---

![IBooksAuthor fullscreen](http://localhost:8888/wp-content/uploads/2012/04/iBooksAuthor-fullscreen.jpg)Una delle più interessanti (e ovvie) possibilità degli iBooks è l'ingrandimento delle immagini a pieno schermo, in modo che anche le più piccole illustrazioni a piè pagina possano essere apprezzate ad alta risoluzione. Peccato che esistano almeno tre modi diversi di farlo in _iBooks Author_, ognuno coi suoi pro e contro: perché _pieno schermo_ e _senza bordi_ non sono proprio sinonimi.  ![IBooksAuthor - Insert Image](http://localhost:8888/wp-content/uploads/2012/04/iBooksAuthor-insertImage.jpg)

### Immagini

Ti sarai accorto che non c'è una voce nei menu per le immagini. E' possibile trascinare direttamente nel documento un file JPG, o PNG se ti interessa la trasparenza, dal Finder o dal pannello _Media_, oppure _Inserisci - Scegli..._ (Command Shift V). Come in _Pages_, puoi ridimensionare, spostare, ecc. In questo modo però un'immagine resta ancorata alla pagina e non potrà essere ingrandita su iPad, per quanto i tuoi utenti la sfreghino con le dita nel tentativo di azzeccare la _gesture_ giusta. Devi trasformare l'immagine in un _Widget_.

### Widget Immagine

![Inspector - Widget](http://localhost:8888/wp-content/uploads/2012/04/InspectorWidget.png)In iBooks Author, seleziona l'immagine e apri il tab _Widget_ del pannello _Impostazioni_ (se non è visibile, clicca la "i" bianca su sfondo blu nella Toolbar). Seleziona almeno il check del _Titolo_ o della _Caption_ (didascalia), oppure entrambi, in modo da trasformare l'immagine in un widget vero e proprio. Hai la possibilità di aggiungere un _Label_ (etichetta) al titolo, scegliendo dal menu a discesa la definizione più corretta (Diagramma, Figura, Galleria, Illustrazione, Immagine, Interattiva, Video, Review), abilitando la numerazione automatica (ad esempio: _Fig. 1.1_). Se non ti preme avere un titolo o una didascalia, cancella il testo presente nell'editor e lascia il campo vuoto. Nota bene: il _Label_ non è vincolato al tipo di widget (è permesso, e non crea alcun problema, avere un'immagine che si chiama _Video 1.0_, ad esempio). ![InspectorFullscreen](http://localhost:8888/wp-content/uploads/2012/04/InspectorFullscreen1.png) Il tab _Interazione_ (accanto a _Layout_) mostra un promettente checkbox _Full-screen only_. Ogni tutorial o articolo che ho trovato suggerisce di selezionarlo. Non fa nessuna differenza, anzi a dire il vero non ho capito a che serva, visto che le immagini sull'iPad vanno a pieno schermo con un doppio tap ugualmente: ![IBooksAuthor semiFullscreen](http://localhost:8888/wp-content/uploads/2012/04/iBooksAuthor-semiFullscreen.jpg) Eppure, sebbene l'immagine sia a _pieno schermo_, non è _senza bordi_, lasciando spazio ai testi. Se per qualche (buona) ragione vuoi che le tue immagini non siano mai ridimensionate in alcun modo, la dimensione massima ottenibile per questo tipo di visualizzazione è di **2008 x 1319 px**, quindi in questo caso è inutile produrre immagini più grandi. Un bordo di almeno 20 px è sempre e comunque mantenuto, e l'immagine ha un passepartout bianco. Non ho trovato ancora il modo di cambiare il colore.

### Widget Galleria

Una vera immagine a pieno schermo può essere ottenuta attraverso il widget _Galleria_. Clicca sul pulsante _Widget_ nella toolbar e seleziona _Galleria_, oppure passa dal menu _Inserisci - Widget - Galleria_. Si tratta di uno slideshow, una proiezione di più immagini, rappresentata sulla pagina da un unico segnaposto (sia le icone che le didascalie personalizzate sono opzionali): con un doppio tocco si passa a pieno schermo (senza bordi), e scorrendo con un dito si naviga attraverso le immagini. È possibile realizzare una Galleria fatta di una sola ed unica immagine: ![IBooksAuthor GalleryFullscreen](http://localhost:8888/wp-content/uploads/2012/04/iBooksAuthor-GalleryFullscreen.jpg) Un tocco sull'immagine e sia titolo che didascalia scompaiono. Qual è il problema, dunque? ![IBooksAuthor GalleryWidget](http://localhost:8888/wp-content/uploads/2012/04/iBooksAuthor-GalleryWidget.jpg)Non che il titolo sia _Galleria_ e invece si tratti di un'immagine (puoi cambiarlo dal menu a discesa _Label_). Lo screenshot a sinistra viene da iBooks Author, e mostra due frecce grigie sotto l'immagine, per la navigazione. Non appaiono su iPad se la _Galleria_ contiene una sola immagine, eppure tutto il widget mantiene quell'altezza, rovinando la composizione della pagina con un'incomprensibile spaziatura bianca in basso. A me infastidisce. Se per te non è grave, hai trovato la soluzione migliore: un vero pieno schermo, senza bordi, con titolo e didascalia opzionale - e un piccolo difetto di design.

### Widget Immagine Interattiva

Serve ad ingrandire l'immagine in punti predefiniti, che di solito contengono didascalie personalizzate: così come puoi aggiungere una _Galleria_ di un'immagine sola, è possibile inserire una _Immagine Interattiva_ senza alcuna vista extra né ingrandimenti. Aggiungi il widget e cancella le viste di default nel tab _Widget_ del pannello _Impostazioni_. Questo è il risultato finale dell'ingrandimento su iPad: ![IBooksAuthor InteractiveImage](http://localhost:8888/wp-content/uploads/2012/04/iBooksAuthor-InteractiveImage.jpg) E' privo di titolo e didascalia - che potrebbero invece servirti. ![IBooksAuthor InteractiveImageProblem](http://localhost:8888/wp-content/uploads/2012/04/iBooksAuthor-InteractiveImageProblem.jpg) Eppure il problema più grave a mio parere è che, in iBooks Author, è praticamente impossibile ridimensionare l'immagine con lo slider per farla stare dentro al box del widget (o ridimensionare opportunamente pure quello) se non al quindicesimo tentativo e con molta fortuna, evitando che rimangano barre bianche ai bordi. Ti ricordo di cliccare sul pulsante blu (_Set View_ nell'immagine) per confermare la scelta, altrimenti il widget tornerà al livello di zoom predefinito. Ho lavorato con iBooks Author per alcuni giorni ormai, credo sia un ottimo software: per essere alla versione 1.1. Ha molti bug, il più noioso a mio parere è l'impossibilità di aggiungere immagini segnaposto nelle pagine mastro (**AGGIORNAMENTO**: per farlo, occorrono due passaggi, io saltavo il secondo. 1) _Formato - Avanzato - Definisci come immagine segnaposto_. 2) Nel pannello _Impostazioni_, scegli _Impostazioni layout_ e sotto Oggetto layout seleziona il checkbox _Modificabile su pagine che utilizzano questo layout_). Spero che le prossime versioni sistemino i vari problemi, ma soprattutto spero di vedere aggiornamenti frequenti da parte di Apple: iBooks Author può avere un brillante futuro!   _\[Il copyright della fotografia è di [Roberto Bigano](http://www.bigano.com)\]_