---
title: " Panoramiche col medio formato... lo stato dell'arte?\t\t"
url: 803.html
id: 803
comments: false
category:
  - Post-produzione
date: 2012-03-23 11:41:35
tags:
---

Sono abbastanza fortunato da avere clienti che usano il Medio Formato (con dorsi digitali) per unire più scatti in panoramiche - e credimi, 20 o 40 files di un PhaseOne IQ180 (80MP) sono in grado di produrre risultati stupefacenti. Chiunque penserebbe che lo stato dell'arte della tecnologia produca immagini allo stato dell'arte: posso testimoniare che la realtà è alquanto diversa. Sembra strano che queste macchine, dorsi, teste panoramiche ed obbiettivi possano fallire così spesso, eppure nella fotografia panoramica è facilissimo sbagliare.

![PhaseOne camera system](http://localhost:8888/wp-content/uploads/2012/03/PhaseOne.png)

### Dorsi Digitali / Camera

Il top di gamma per PhaseOne è la 645DF equipaggiata con il nuovo dorso IQ180 da 80MP. Ad ISO bassi (35/50) la gamma dinamica è stupefacente: al contrario **già a 400 ISO** è complicato distinguere il file del dorso dal JPG di una compatta fatta eccezione per le dimensioni. Vero, non usavi il negativo con la 20x25 a mano libera, ma per **37K EUR** (cioè trentasettemilaeuro iva esclusa) ti puoi sentire giustificato nell'aspettarti qualcosa in più. Comunque, tieni a mente che 35/50 ISO sono spettacolari, 100 ISO è assolutamente usabile.

![Schneider-Kreuznach leaf shutter lenses](http://localhost:8888/wp-content/uploads/2012/03/Leaf-shutter-lenses.png)

### Obbiettivi a focale fissa

Per il sistema camera/dorso PhaseOne, gli obbiettivi allo stato dell'arte sono i leaf-shutter (ovvero ad otturatore centrale) della _Schneider-Kreuznach_ (LS 55mm f/2.8, LS 80mm f/2.8, LS 110mm f/2.8 and LS 150mm f/3.5), dai **2K** ai **3.5K EUR**. Visto che ti interessa la fotografia panoramica, sappi che con la **PhaseOne 645DF non è possibile alzare lo specchio ed aprire la tendina allo stesso tempo**, in modo da usare solo l'otturatore centrale per scattare - minimizzando le vibrazioni. Invece al primo click si alza lo specchio, al secondo click (oppure usando il timer della macchina) si apre la tendina e scatta l'otturatore centrale. Secondo il supporto online di PhaseOne ciò è dovuto al modo in cui la macchina è stata progettata (ovvero: non c'è verso di fare altrimenti), e quindi occorre **aspettarsi vibrazioni nei tempi tra 1/4 e 1/60 anche su cavalletto** con una buona testa, a causa del vero e proprio _colpo di frusta_ della tendina. Che, posso assicurare, c'è ed è piuttosto impressionante - la macchina vibra visibilmente! Ricorda che se vuoi usare l'IQ180 nel suo range migliore (35/50 o anche 100 ISO) a non sei sempre in Sicilia a mezzogiorno, è probabile che quelli siano proprio i tempi da usare con un'apertura decente: che, nella mia esperienza, su questo sistema non deve essere più chiusa di f/16, altrimenti entra in gioco la diffrazione. Vai a dire ad un fotografo di 50 anni che le fotografie ad 1/40 su cavalletto vengono mosse e ti prende per matto.

### ![Arca Swiss CUBE head](http://localhost:8888/wp-content/uploads/2012/03/ArcaSwissCUBE.jpg)Cavalletto e Testa

Lo stesso customer support di PhaseOne, gentilmente e rapidamente (complimenti davvero!) suggerisce di usare l'Arca Swiss Cube come testa (circa **1K EUR**) per minimizzare le vibrazioni. Un bell'oggetto, che viene venduto anche con una [custodia in pelle](http://www.bhphotovideo.com/c/product/630921-REG/Arca_Swiss_140030_Leather_Case_for_C1.html "Arca Swiss Cube leather case") inutilmente cara (**+200 EUR**) per i feticisti del cuoio. Fortunatamente, l'Arca Cube su un robusto Gitzo o Manfrotto (fino a **1K EUR**) ma **senza la colonna centrale** (ovviamente, che domande), è in grado di restituire uno scatto senza vibrazioni anche ad 1/4 su cavalletto. Che per essere nel 2012 a fronte di più di quaranta mila Euro di spesa non è affatto male, vero?!

### ![Really Right Stuff PG-02 Pro Omni Pivot Package](http://localhost:8888/wp-content/uploads/2012/03/RRS.png)Testa Panoramica

E' ora di approcciare l'argomento. Una delle migliori scelte a mio parere (sia per la precisione, qualità di costruzione e robustezza) è la Really Right Stuff [PG-02 Pro Omni Pivot Package](http://reallyrightstuff.com/ProductDesc.aspx?code=PG-02-Pro-OPP&type=3&eq=&desc=PG-02-Pro-Omni-Pivot-Package&key=it "Really Right Stuff Pano system") (**900 USD** per un vero sistema 360°) che è compatibile con Arca Swiss. Il che significa che l'attacco rapido a L della camera entra tranquillamente nel clamp della testa. Potresti, tecnicamente parlando, attaccare la slitta orizzontale della Really Right Stuff all'attacco rapido dell'Arca Cube; ma questo ti porterebbe ad un sacco di guai: sai perchè? Se ispezioni l'attacco rapido dell'Arca Cube, ti rendi conto che è fatto per alloggiare slitte di due dimensioni diverse (una più piccola, una più grande). Entrambe vengono fissate con successo, peccato però che con la misura più grande **l'asse di rotazione sia spostato dal centro**, perché l'attacco rapido **non è simmetrico**. Ovvero ciao-ciao punto nodale, e prova ad indovinare di che dimensione è la slitta orizzontale della Really Right Stuff? Esatto. La soluzione? Smonta dal cavalletto senza colonna l'Arca Cube (1K EUR che tornano utile solo per gli scatti singoli) e monta il _panning clamp_ della Really Right Stuff (la base circolare micrometrica) e vai avanti così. Attenzione, ti occorre la [PG-02 Pro Omni Pivot Package](http://reallyrightstuff.com/ProductDesc.aspx?code=PG-02-Pro-OPP&type=3&eq=&desc=PG-02-Pro-Omni-Pivot-Package&key=it "Really Right Stuff Pano system") e non la [Ultimate Pro Omni Pivot Package](http://reallyrightstuff.com/ProductDesc.aspx?code=Ult-Pro-OPP&type=3&eq=&desc=Ultimate-Pro-Omni-Pivot-Package&key=it "Really Right Stuff Pano system - cheaper") (100 USD in meno) perché il braccio verticale della prima è più robusto: in questo modo sono stato in grado di evitare vibrazioni persino coi tempi incriminati e con un sistema corpo macchina / dorso / obbiettivo molto pesante. Il che almeno è una buona notizia.

### ![Schneider-Kreuznach 120mm f/5.6 T/S](http://localhost:8888/wp-content/uploads/2012/03/TS.jpg)Tilt / Shift

Se vieni dalla fotografia d'architettura, un obbiettivo molto attraente è lo _Schneider-Kreuznach_ 120mm f/5.6 Tilt/Shift (**3.5K EUR**). E' davvero molto compatto, i movimenti vengono operati con le ghiere e senza manopole varie (come in altri obbiettivi T/S in commercio). Non è troppo luminoso, il decentramento è di soli 12 mm (non tanto) ma dai test che ho fatto è un buon obbiettivo, che restituisce un'ottima qualità di immagine. Probabilmente sai già che per usare il decentramento a scopi di stitching di panoramiche è il dorso che deve muoversi, e non la lente - altrimenti si incorre in problemi di parallasse (vedi [qui](http://www.outbackphoto.com/workflow/wf_48/essay.html "T/S parallax issues") e un paio di [soluzioni qui](http://www.outbackphoto.com/workflow/wf_58/essay.html "T/S pano workarounds")). Il che è decisamente infattibile, visto l'attacco sul 120 ed il peso di corpo macchina e dorso che graverebbero proprio sul movimento dell'obbiettivo. Personalmente, ho pensato ad un setup diverso: ho montato un L-plate sulla PhaseOne, fissandola (non importa con quale orientamento) sulla slitta orizzontale della Really Right Stuff. Trovando il punto nodale (come al solito), avrei scattato un panorama orizzontale - una riga di immagini parzialmente sovrapposte. Poi avrei ripreso una seconda riga decentrando in alto, ed una terza riga decentrando in basso. Sarebbe forse più veloce che non usare il setup a 360° della Really Right Stuff, e sicuramente più stabile - visto il peso del 120 T/S e della macchina (la 645DF, IQ180 e lo Schneider-Kreuznach 80mm già arrivano al limite di capacità della testa). ![T/S lens test with horizontal pano](http://localhost:8888/wp-content/uploads/2012/03/stitch.jpg) Peccato che non funzioni. Ho fatto due test (in esterno ed in interno, con la macchina in orizzontale ed in verticale): se per la riga centrale senza decentramento gli errori sono nella norma (1.6px con un 80MP sono niente), nelle righe superiori ed inferiori gli errori sono troppo alti a confronto, e causano problemi di stitching (ho usato [PTGui Pro](http://www.ptgui.com "PTGui Pro") per il test). Dal che si evince che il decentramento sposta il punto nodale. Ah, e per la cronaca il decentramento verso il basso è di 10 mm soltanto, perché l'obbiettivo sbatte contro la slitta sulla quale è montata la macchina. Detto ciò, se ti capita di scattare panorami ad alta risoluzione, con dorsi medio formato, a bassi ISO e senza vibrazioni, sono veramente fenomenali! Per la post-produzione, conta pure su di me. Per qualsiasi problema discusso in questo post, porta pazienza, è solo di denaro... ;-)